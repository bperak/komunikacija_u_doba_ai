<div class="predgovor-page">

## Predgovor

Ova je knjiga nastala kao nastavak promišljanja koja su se oblikovala kroz kolegije *Jezik, mišljenje i kultura*, *Podatkovna znanost u kulturalnim studijima* te *Umjetna inteligencija i komunikacija u kulturi* na Filozofskom fakultetu u Rijeci. Namijenjena je studentima, ali i svim znatiželjnim čitateljima koji žele razumjeti nove obrise komunikacije sa strojevima čije jezične sposobnosti postaju sve sofisticiranije.

Premda knjiga kao medij više ne uživa nekadašnju središnju poziciju, ovo izdanje uvodi novi oblik — **agentno obnavljajuću knjigu**. Prvo će se izdanje postupno nadopunjavati agentnim metodama pretrage informacija, uključivanjem novih *state-of-the-art* tehnoloških rješenja te kritičkim razmatranjem njihovih implikacija na komunikacijske i kulturološke fenomene. Taj će proces, međutim, ostati pod ljudskim uredničkim vodstvom — mojim.

U tom će smislu na poveznici [GitHub](https://github.com/bperak/komunikacija_u_doba_ai) periodično biti objavljivane nove inačice ove obnavljajuće knjige, kao konkretno opredmećenje njezine temeljne ideje: nalazimo se na pragu kolaborativnog rada s agentima umjetne inteligencije.

Zahvaljujem kolegicama i kolegama koji su me svojim poticajima i radoznalošću pratili te omogućili disciplinirano istraživačko eksperimentiranje iz kojega su proizašli uvidi izneseni u ovoj knjizi. Posebnu zahvalnost dugujem svojoj obitelji i prijateljima na trajnoj podršci i na onom tihom, ali presudnom osjećaju smisla zajedničkog bivanja na ovoj vrtećoj kugli.

<div class="predgovor-signature">

Benedikt Perak

Rijeka, 2025.

</div>

</div>
