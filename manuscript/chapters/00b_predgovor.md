<div class="predgovor-page">

## Predgovor

Ova je knjiga nastala kao nastavak promišljanja koja su se oblikovala kroz kolegije *Jezik, mišljenje i kultura*, *Podatkovna znanost u kulturalnim studijima* te *Umjetna inteligencija i komunikacija u kulturi* na Filozofskom fakultetu u Rijeci. Cilj joj je doprinijeti razumijevanju promjena u komunikacijskim praksama u doba umjetne inteligencije, uz oslonac na relevantnu literaturu i kritički pristup. Namijenjena je studentima komunikologije, lingvistike, kulturoloških i srodnih studija, kao i svim čitateljima koji žele sustavno pratiti nove obrise komunikacije sa sustavima čije jezične sposobnosti postaju sve sofisticiranije.

Iako knjiga kao medij danas ne zauzima središnje mjesto kao nekada, ovaj projekt uvodi oblik izdanja koji se sustavno nadopunjuje — **agentno obnavljajuću knjigu**. Prvo će se izdanje postupno dopunjavati agentnim metodama pretrage informacija, uključivanjem novih *state-of-the-art* tehnoloških rješenja te kritičkim razmatranjem njihovih implikacija za komunikacijske i kulturološke fenomene. Taj proces ostaje u nadležnosti autora i pod njegovom kontrolom.

U tom će smislu na poveznici [GitHub](https://github.com/bperak/komunikacija_u_doba_ai) periodično biti objavljivane nove inačice ove obnavljajuće knjige, kao konkretno opredmećenje njezine temeljne ideje: nalazimo se na pragu kolaborativnog rada s agentima umjetne inteligencije.

Zahvaljujem kolegicama i kolegama koji su me svojim poticajima pratili i omogućili disciplinirano istraživačko eksperimentiranje iz kojega su proizašli uvidi izneseni u ovoj knjizi. Posebnu zahvalnost dugujem svojoj obitelji i prijateljima za neprestanu podršku i topli osjećaj smislenosti.

<div class="predgovor-signature">

Benedikt Perak

Rijeka, 2025.

</div>

</div>
